#######################
Descrizione della Città
#######################
A partire dal secondo dopoguerra, in particolare nel decennio 1951-1961, la popolazione della città conobbe una improvvisa e repentina espansione (306.000 abitanti in più nel 1961 rispetto al 1951), dovuta alla migrazione interna dal Mezzogiorno, dal Veneto e, seppur in misura minore, dalle vallate e dalle campagne di tutto il Piemonte, da dove la gente si spostava in cerca di lavoro nelle fabbriche cittadine (segnatamente la FIAT). Questa grande crescita, arrivata peraltro in un momento di precario equilibrio sociale di un Paese appena uscito da un disastroso conflitto, portò naturalmente a notevoli problemi di natura sociale ed urbanistica, che solo durante l'ultimo ventennio hanno iniziato a trovare una seppur lenta e graduale risoluzione.

La popolazione del capoluogo ha registrato, negli ultimi due decenni del 20° sec., un notevole decremento demografico (−154.647 ab. nel decennio 1981-1991; −61.520 ab. nel decennio 1991-2001). Successivamente la tendenza negativa sembra essersi arrestata e, anzi, tra il 2001 e il 2011 la popolazione ha registrato una lieve crescita (+7.104 ab.). A partire dagli anni 1990, come molte altre città italiane, T. è inoltre diventata meta di gruppi di cittadini stranieri; questa tendenza è andata crescendo nel corso degli anni: nel 2004 gli stranieri erano 55.500 e rappresentavano il 6,4% della popolazione residente, nel 2016 sono divenuti 137.902 costituendo il 15,5% degli abitanti. Le comunità straniere più numerose in tutti questi anni sono state quella romena, quella marocchina e quella peruviana, che al 2016 costituiscono rispettivamente il 39,5%, il 13,7% e il 6,1% di tutti gli stranieri presenti sul territorio.
